= CODE:ME =
'''CODE:ME''' - Fundacja zajmująca się organizacją szkoleń z zakresu programowania oraz nowych technologii. 

Matka Hackerspace, to ona dała mu życie. Wypełnia [[finanse:start|budżet Hackerspace]], gdy nagle pojawia się w nim dziura (czego za wszelką cenę staramy się unikać). 

Współdzielimy z nią budynek w którym znajduje się nasza obecna [[miejsce:siedziba|siedziba]].

== Krótka historia CODE:ME & Hackerspace Trójmiasto ==

CODE:ME wystartowało w 2015 r. i na samym początku było prywatnym projektem Marcina Młyńskiego, który wraz z Markiem Stawiaszem i Pawłem Apanasewiczem z Horde Technology uruchomili pierwszy, pilotażowy kurs Javy od podstaw. Pomysł na naukę programowania od
podstaw okazał się strzałem w dziesiątkę, a pierwsze szkolenie jaskółką wielkiego boomu i zapotrzebowania rynku na programistów.  Zainteresowanie okazało się tak duże, że padły serwery Evenei, przez którą były robione zapisy.
 
W międzyczasie do projektu dołączyła Magdalena Eichler, a w kwietniu 2016 roku CODE:ME zostało już oficjalnie zarejestrowane jako fundacja i prężnie realizowało swoją misję związaną z promowaniem nowych technologii oraz nauczaniem programowania.
 
Kolejnym krokiem było stworzenie przestrzeni wymiany wiedzy i doświadczeń oraz wspólnej,
twórczej pracy przy projektach z dziedziny nowych technologii, a więc Hackerspace Trójmiasto. Miał on od samego początku uzupełniać działania Fundacji związane z programowaniem, a w szczególności zapewnić możliwość dalszego rozwoju szkolącym się osobom, uzupełnić te kompetencje o wiedzę z zakresu hardware'u i pokazać alternatywną do korporacyjnej ścieżkę rozwoju. Sukcesywnie miały też dołączać osoby z zewnątrz, wnosząc nowe spojrzenie, wiedzę i pomysły.
 
Mimo, że marka HS powstała już pod koniec 2015 roku i wtedy też odbyły się pierwsze warsztaty, to za oficjalną datę rozpoczęcia działalności Hackerspace Trójmiasto uznaje się 2 lipca 2016 roku, kiedy to podczas  jednej z edycji CODE{sun}DAY (całodziennych, bezpłatnych warsztatów programowania w różnych technologiach od podstaw organizowanych przez Fundację), drzwi do pierwszego lokalu HS na czwartym piętrze Inkubatora Starter wreszcie zostały otwarte.
 
Wtedy też do grona pracowników CODE:ME przystąpił [[user>ksiadz|Wojciech Kokorzycki]], który otrzymał za
zadanie rozwinąć rodzący się Hackerspace. Z biegiem czasu, przyszły szef HS, organizował
coraz większe warsztaty i zapraszał kolejne meetupy, a wraz z nimi pasjonatów nowych technologii – tak programowania, jak i elektroniki, serwerów, bezpieczeństwa…
 
Równolegle toczy się historia CODE:ME, już oficjalnej szkoły programowania, która pod swoimi
skrzydłami uczyła przyszłych programistów.
 
Kolejnym kamieniem milowym w historii CODE:ME staje się przeprowadzka do stylowego lokalu
przy Grunwaldzkiej, gdzie jeszcze prężniej rozwinęły się hackerspace’owe meetupy, powstał cowork i zalążek warsztatu z prawdziwego wrażenia, a sama Fundacja CODE:ME rozszerzyła swoją dotychczasową ofertę o szkolenia dedykowane firmom. W międzyczasie, CODE:ME było organizatorem, współorganizatorem i partnerem licznych wydarzeń związanych z promocją nauki programowania, zdobywania wiedzy o nowych technologiach, a także hackathonów i jamów.
Etap trzeci to przeprowadzka do samodzielnego budynku przy alei Wojska Polskiego. Tam CODE:ME zyskało wreszcie własne cztery kąty do prowadzenia kursów i szkoleń, a hackerspace’owicze większy cowork, osobny warsztat i słusznych rozmiarów salę meetupowa do spotykania się w większym gronie i organizowania liczniejszych warsztatów.
 
== Teraz CODE:ME ==
W chwili obecnej Fundacja CODE:ME zajmuje się organizowaniem kursów programowania od
podstaw i na poziomie zaawansowanym w trzech miastach: w Gdańsku, Poznaniu i
Warszawie. Prowadzi dedykowane szkolenia w firmach w całej Polsce, a także dalej, zgodnie ze swoją misją, zajmuje się organizowaniem otwartych, często darmowych warsztatów i prelekcji, dalej też wspiera i inwestuje w rozwój Hackerspace Trójmiasto.
 
Oprócz tego wszystkiego, CODE:ME stara się zaznaczać swoją obecność podczas różnych wydarzeń technologicznych, głównie w Trójmieście, realizując swoją misję wspierania i propagowania nauki i zdobywania wiedzy o nowych technologiach.
 
Współtworząc grupę z Horde Technology buduje także specjalizujący się w głównie w Javie software house, którego szeregi mogą zasilać absolwenci kursów CODE:ME oraz chętni do komercyjnej współpracy członkowie HS. 
 
== CODE:ME a Hackerspace Trójmiasto ==
 
 
Fundacja CODE:ME jest założycielem i właścicielem marki Hackerspace Trójmiasto oraz inicjatorem powstania społeczności. Dzięki udostępnieniu i wstępnemu wyposażeniu przestrzeni oraz etatowej pracy kilku osób powstały warunki do zrodzenia się tego, co mamy teraz.
 
CODE:ME opiekuje się Hackerspacem pod względem formalnym, użyczając formy prawnej
tam, gdzie jest ona potrzebna, przejmując niezbędną biurokrację związaną z najmem lokalu czy rozliczeniami za media, i finansowym, pozyskując sponsorów oraz partnerów.
 
Choć Hackerspace jest już w zasadzie samodzielną i sprawnie działającą społecznością,
CODE:ME wciąż czuwa również nad sprawami organizacyjnymi, głównie tymi największego kalibru, jak wykorzystanie przestrzeni, współtworzenie kierunków rozwoju, ale również tymi małymi, jak porządki czy zasady wspólnej egzystencji w jednej przestrzeni wielu osób i podmiotów naraz.
 
Hackerspace jest NON-PROFITowym projektem Fundacji CODE:ME, co oznacza, że Fundacja nie czerpie z tytułu prowadzenia tej społeczności żadnych korzyści finansowych. Całość zebranych środków, czy to w postaci składek, darowizn, czy sponsoringu, przeznaczana jest bezpośrednio i w jasny sposób na działalność Hackerspace Trójmiasto. Ta transparentność stanowi jeden z fundamentów, na którym opiera się współpraca pomiędzy Fundacją a społecznością hackerów.
 
Obecność CODE:ME i Hackerspace obok siebie to także dodatkowa wartość merytoryczna i wzajemne wsparcie. Obie instytucje przenikają się nawzajem i pomagają sobie rosnąć. Członkowie HS, których pasją jest edukacja, mogą dołączać do grona trenerów i ekspertów CODE:ME, a sama fundacja może także przekazywać realne projekty do realizacji społeczności HS. CODE:ME dzięki swoim licznym kontaktom i szerszej obecności promuje także Hackerspace, a ten odwzajemnia się podobnym podczas swoich wydarzeń. Bliska obecność fundacji to także możliwość ubiegania się o granty, projekty i dodatkowe działania, które z powodzeniem są realizowane.

Dzięki efektowi synergii, zarówno Fundacja CODE:ME, jak i Hackerspace Trójmiasto, mogą wspólnie się rozwijać i już teraz współtworzyć jedną z największych i najszybciej rozwijających się społeczności hackerskich w Polsce.
 
Rezultatem naszej współpracy są też takie wydarzenia jak: 2 edycje Hackerspace Game Jam, NASA Space Apps Challenge, Stupid Hackathon czy wspierany grantami CODE:WEEK. 
