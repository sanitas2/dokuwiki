====== Konstytucja ======
**§ 1.** Cele deklaracji:
  - Wyjaśnia czym jest Hackerspace Trójmiasto.
  - Opisuje podstawowe mechanizmy działania Hackerspace’u.

**§ 2.** Czym jest Hackerspace Trójmiasto:
  - Celami Hackerspace'u są: propagowanie kultury hackerskiej i rozwiązań open source, otwarte dzielenie się wiedzą i ideami, oddolna edukacja nieformalna i tworzenie nowych rozwiązań technologicznych.
  - Powyższe cele realizowane są poprzez udostępnienie członkom przestrzeni do realizacji projektów i wymiany wiedzy, oraz działalność społeczną.
  - Hackerspace jest finansowany poprzez składki, dotacje, oraz, jeśli zajdzie taka potrzeba, przez fundację CODE:ME.
  - Hackerspace jest projektem fundacji CODE:ME. Fundacja wspiera rozwój Hackerspace’u poprzez wzięcie na siebie kwestii prawno-administracyjnych. Fundacja zapewnia ciągłe działanie Hackerspace’u w razie problemów finansowych. Hackerspace promuje i wspiera merytorycznie przedsięwzięcia Fundacji. 

**§ 3.** Członkostwo:
  - Wyróżnia się dwa typy członkostwa:
    * Hacker to osoba zainteresowana korzystaniem z Hackerspace’u i dostępnej infrastruktury, jednak nie zainteresowana udziałem w zgromadzeniu i procesie decyzyjnym. 
    * Członek Rady to hacker z większym stażem, który jest zainteresowany większym zaangażowaniem w działalność Hackerspace’u. Należy on do Rady HS'u i ma głos w decyzjach na zgromadzeniu.
  - Uzyskanie statusu Hackera:
    - By zostać Hackerem wymagana jest składka ustalona w regulaminie oraz potwierdzenie tożsamości. W wyjątkowych przypadkach, wymaganie opłacania składek może zostać zniesione za szczególne zasługi dla HS’u.
    - Uzyskanie statusu następuje po spełnieniu wymagań z pkt. 3.2.1. oraz uzyskaniu poparcia przez 3 Hackerów, w tym 2 członków rady.
  - Członkostwo w Radzie HS’u:
    - Hacker, który uczesticzył w działalności Hackerspace przez pół roku, może ubiegać się o członkostwo w Radzie.
    - Kandydatura na członka Rady zostaje poddana głosowaniu przez Radę HS’u. Do przyjęcia kandydata wymagane jest kworum równe 60% wszystkich członków Rady i zgoda bezwzględnej większości w głosowaniu. W przypadku nie uzyskania tej większości, okres próbny zostaje przedłużony.
  - Osoba może utracić status Hackera lub członka Rady na drodze głosowania przez Radę HS’u. Do usunięcia osoby z Rady wymagane jest kworum w wysokości 60% członków  i bezwzględna większość w głosowaniu.

**§ 4.** Rada Hackerspace’u:
  - Prawo do podejmowanie najważniejszych decyzji i wytyczania kierunków rozwoju Hackerspace’u należy do Rady HS’u.
  - Rada HS’u podejmuje decyzje w drodze głosowania, zwykłą większością głosów, w obecności co najmniej połowy członków Rady podczas Zebrania.
    - Każde głosowanie musi być ogłoszone minimum tydzień przed, drogą mailową, oraz musi zawierać wszystkie punkty, które będą poddane głosowaniu.
    - Projekt niespełniający wymogów z punktu 4.2.1 może być poddany pod głosowanie jeżeli zgodzi się na to co najmniej połowa członków Rady obecnych na Zebraniu.
    - Wszystkie głosowania są jawne, chyba że Rada postanowi inaczej.
  - Zarząd Fundacji posiada w Radzie HS’u minimum jednego przedstawiciela oraz posiada prawo liberum veto kiedy dana decyzja zagraża Fundacji pod względem finansowym, wizerunkowym lub prawnym, lub gdy stoi w opozycji z jej celami statutowymi.
  - Zmiana Deklaracji Organizacyjnej wymaga poparcia nowej wersji Deklaracji przez przynajmniej 80% członków Rady oraz przyjęciu jej zwykłą większością przez resztę członków HSu obecnych na głosowaniu.

**§ 5.** Szef Hackerspace’u:
  - Szef Hackerspace odpowiedzialny jest za organizację codziennej pracy HS’u. 
  - Szef wybierany jest przez Radę HS’u zwykłą większością głosów, przy 80% kworum, na dwuletnią kadencję.
  - Szef mianuje Wiceszefa mającego go wspierać i zastępować w przypadku niedyspozycji.
  - Szef i Wiceszef odpowiadają za współpracę z Fundacją CODE:ME.
  - Szef i Wiceszef mogą tworzyć tymczasowe stanowiska koordynatorów danych projektów. Koordynatorzy sprawują władzę wykonawczą w zakresie danego projektu.
  - Szef i Wiceszef mogą zostać odwołani przez Radę HS’u zwykłą większością głosów przy 80% kworum.

Pierwszą listę wymienionych w dokumencie funkcji podaje Wojciech “Ksiądz” aka “Sekretarka” Kokorzycki przed wprowadzeniem dokumentu w życie.

Dokument wchodzi w życie z dniem 6 czerwca 2017, chyba że Wojtek go zablokuje.
W międzyczasie Wojtek może wprowadzić zmiany ortograficzne, nazewnicze, itp. nie zmieniające sensu dokumentu.

Słownik:
  * Kworum - minimalna liczba członków zgromadzenia, niezbędna do prowadzenia obrad lub podjęcia wiążących decyzji.
  * Większość zwykła - większość osiągnięta, gdy więcej osób biorących udział w głosowaniu opowiada się za wnioskiem niż przeciw.
  * Większość bezwzględna - większość osiągnięta, gdy podczas głosowania liczba głosów za wnioskiem jest większa od sumy głosów przeciw i wstrzymujących się.
  * Zebranie - spotkanie członków Rady, spełniające wymogi kworum, podczas którego podejmuje ona wiążące decyzje.
