====== Hackathon świąteczny 2017 ======
{{tag>wydarzenie hackathon zakończone one_off}}
[[https://drive.google.com/drive/folders/1qJflCiVk4Rgx4GhzsKtUBuXKHv1NDhAe?usp=sharing|Zdjęcia z hackathonu]]

Co można robić przed świętami? Sprzątać, pakować prezenty a może bigos? Stowarzyszenie Robotyków SKALP wraz z Hackerspace Trójmiasto przygotowało na te święta coś nieco bardziej oryginalnego.
W dniach 20-21 grudnia 2017 roku odbył się Hackathon Świąteczny. Uczestnicy wydarzenia mieli za zadanie w ciągu doby stworzyć niepowtarzalną elektroniczną konstrukcję nawiązującą do tematyki świąt Bożego Narodzenia. Projekty oceniane były w trzech kategoriach: Inżynierskość, Hackerskość oraz Artyzm(*). W hackathonie udział wzięło 20 osób wchodzących w skład sześciu drużyn. Wśród nich znaleźli się nie tylko studenci i absolwenci elektroniki oraz informatyki, ale także pasjonaci elektroniki, czy osoby chcące w dobrej atmosferze nauczyć się czegoś ciekawego. 
Wszystkim drużynom podczas 24-godzinnych zmagań udało się stworzyć niepowtarzalne projekty takie jak: 
  * Oświetlenie choinkowe sterowane z smartphona (nagroda za hackerskość)
  * Zdalnie sterowana czapka Świętego Mikołaja (nagroda za inżynierskość)
  * Nowoczesna reinterpretacja szopki ukazująca sytuację Bożego Narodzenia w kontekście dzisiejszych problemów z agresywnym rozwojem rynku nieruchomości (nagroda za Artyzm)
  * Rózga 3000 rażąca prądem w rytm świątecznych melodii 
  * Tańcząca choinka
  * Interaktywna szopka

Podczas hackathonu uczestnicy mieli do wykorzystania ogromną ilość podzespołów elektronicznych a także drukarki 3d oraz ploter laserowy, co pozwoliło na nadanie konstrukcjom niepowtarzalnego wyglądu. W trakcie całego wydarzenia czuwali członkowie organizacji tworzących wydarzenie, którzy służyli pomocą oraz mnóstwem pozytywnej energii. 
Zwycięzcy hackathonu otrzymali nagrody, m. in. bony od firm TS PCB oraz Hipros, zestawy elektroniczne, filamenty do druku 3d oraz mnóstwo gadżetów. Te wszystkie nagrody, elementy z których korzystali uczestnicy oraz wyżywienie zapewniły firmy partnerskie wydarzenia: TS PCB, Hipros, PlastSpaw, FabLab Trójmiasto, Code Me oraz Jabil. 

ad (*) przyznaj się, przeczytałeś Autyzm
